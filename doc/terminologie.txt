#################################################
TERMINOLOGIE UMR (Uniform Meaning Representation)
#################################################


Koncept (concept)
-----------------
Významové vztahy jsou v UMR zachyceny jako orientovaný graf a koncepty odpovídají uzlům takového grafu. Na koncept lze
nahlížet jako na ohodnocení uzlu, jako na jeho hlavní atribut (je ale zapsán jiným způsobem než běžné atributy).
Koncept je řetězec (typicky složený z písmen, pomlček a číslic, ale přesnou specifikaci neznám). Může odpovídat lematu
nebo posloupnosti lemat, může to také být abstraktní koncept – ten je obvykle reprezentován anglickým slovem bez ohledu
na to, jaký jazyk anotujeme. Koncept není jednoznačným identifikátorem uzlu; v jednom grafu může být několik uzlů se
stejným konceptem. Uzly mají také identifikátory, které jsou jednoznačné v rámci věty (grafu). V UMR je zvykem tyto
identifikátory volit jako první písmeno z konceptu, v případě potřeby doplněné rozlišovacím číslem (opět nevím, zda je
to jen zvyk, nebo i formální požadavek).


Událost (event), proces (process), stav (state) a entita (entity)
-----------------------------------------------------------------
Tabulka 1 v části 3-1-1 anotačních pravidel rozlišuje koncepty na entity, stavy a procesy, z nichž každý může být
vyjádřen v rámci „information packaging“ jako reference, modifikace, nebo predikace. Všechny procesy (v libovolném
balení) a všechny predikace (procesů, stavů i entit), celkem tedy 5 z 9 polí tabulky, jsou považované za události.


Entita (entity), pojmenovaná entita (named entity), objekt (object)
-------------------------------------------------------------------
Pojem „named entity“ se v pravidlech používá, aniž by byl řádně definován. Pojmenovaným entitám je věnována část 3-1-2
s Tabulkou 5, která vyjmenovává jejich třídy, typy a podtypy. Přitom hloupě střídá pomlčky a podtržítka a ponechává
bez vysvětlení některé detaily (např. proč je ethnic-group ve třídě social_group, ale nationality je samostatná třída).
Předtím už jsou pojmenované entity zmíněné v části 2-1 jako jeden z druhů konceptů v UMR. Taxonomie entit z Tabulky 5
se nepoužívá pouze pro pojmenované entity, ale i pro abstraktní entity, tj. uzly odpovídající osobním zájmenům (která
mohou být ve větě jako slova, nebo mohou být vydedukována z valence a morfologie slovesa). Z některých příkladů
v pravidlech vyplývá, že podobná taxonomie funguje i pro obecná substantiva (např. _teacher_ je vyjádřen abstraktním
konceptem person, který je rozvitý dalším uzlem, ve kterém je teprve událost _teach_, tj. „person who teaches“), ovšem
v jiných případech jsou přímo lemata těchto substantiv použita jako koncepty (např. _businessman_). Pozor, v textu
pravidel se občas místo pojmu „entity“ používá pojem „object“, např. na začátku části 3-2-2-2 se mluví o „object
concepts“.


Relace, vztah (relation)
------------------------
Relace jsou vztahy mezi koncepty, jsou to tedy orientované hrany v grafu UMR, spolu s řetězcem (ohodnocením), který
určuje typ relace. Ve formátu UMR vypadají jako dvojtečka následovaná typem a závorkou, za kterou začíná podřízený
uzel. Jednotlivé typy relací lze rozdělit do dvou skupin: participant roles (účastnické role v události, např.
:ARG0) a sémantické relace (např. :temporal, :ord, :range). Jsou popsané v částech 3-2-1, resp. 3-2-2. Do té druhé
skupiny (sémantické relace) mají zřejmě patřit také rozvití (modifiers), popsaná v části 3-2-2-2. Pozor, text pravidel
není důsledný a později mluví i o některých atributech jako o relacích (např. :polarity).


Atribut (attribute)
-------------------
Libovolná další vlastnost konceptu (uzlu). Podobně jako relace začínají dvojtečkou, za kterou následuje název atributu.
Na rozdíl od relace je ale následuje řetězcová hodnota, nikoli závorky a podřízený uzel. Pojem atribut se zavádí
v části 2-1 a některé jsou tam hned vyjmenované. Pozor, text pravidel není důsledný a o některých atributech později
chybně mluví jako o relacích. Např. kvantita je už v části 2-1 jasně uvedena jako atribut :quant, ale v části 2-2-5
se najednou objeví sousloví „the :quant relation“, přestože se část 2-2-5 přímo jmenuje Attributes.
